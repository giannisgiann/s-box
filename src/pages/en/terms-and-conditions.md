---
title: Terms & Conditions
class: terms_conditions
sections:
  - type: hero_section
    align: right
    has_background: true
    background: 
      background_image: images/terms_hero.png
      background_image_opacity: 0
      background_image_size: cover
      background_image_repeat: no-repeat
  - type: cta_section
    has_markdown: true
    markdown: >- 
        <h3><span style="color:#EF424C;font-size:30px">-</span> Terms & Conditions <span style="color:#EF424C;font-size:30px">-</span>
    subtitle: Lease Agreement
    image: /images/s-box-logo-black.svg
    image_alt: S-Box logo
    text: >- 
        <span>Πανεπιστημίου 16, 106 72 Αθήνα</span>
        <br>
        <span> Α Ι Τ Η Σ Η </span><br>
        <span> Όροι  &  Προϋποθέσεις </span><br>
         <span>(«Όροι») </span><br>


        1. Εισαγωγή 

        Η Εταιρεία, στο πλαίσιο της δραστηριότητάς της, διατηρεί προς εκμίσθωση και Θυρίδες Θησαυροφυλακίου, διαφόρων μεγεθών, στο Κατάστημα της που βρίσκεται στην περιοχή Αργάσαινα της νήσου Μυκόνου των Κυκλάδων, έναντι μισθώματος, το ύψος του οποίου εξαρτάται από το μέγεθος της Θυρίδας και από το χρόνο μίσθωσης αυτής, βάσει του τιμοκαταλόγου που ισχύει στην Εταιρεία και αναφέρεται στο Παράρτημα Α της παρούσας, του οποίου ο Μισθωτής λαμβάνει γνώση πριν τη μίσθωση αυτής.

        2. Ορισμοί:
        Παρατίθεται η έννοια των όρων που  περιλαμβάνονται στη Σύμβαση: 
        «Εταιρεία» - η εταιρεία με την επωνυμία «SBOX ΙΔΙΩΤΙΚΗ ΕΠΙΧΕΙΡΗΣΗ ΠΑΡΟΧΗΣ ΥΠΗΡΕΣΙΩΝ ΑΣΦΑΛΕΙΑΣ ΜΟΝΟΠΡΟΣΩΠΗ Ι.Κ.Ε.», και τον δ.τ. «SBOX», όπως εκπροσωπείται νόμιμα.
        «Μισθωτής»- Κάθε φυσικό ή νομικό πρόσωπο-Πελάτης που μισθώνει τη θυρίδα θησαυροφυλακίου.
        «Θυρίδα» - η Θυρίδα Θησαυροφυλακίου μισθωμένη στα πλαίσια της  παρούσας Σύμβασης, όπως επιλέχθηκε και αναλυτικά περιγράφεται στην Αίτηση του Πελάτη.
        «Μίσθωμα» - η αμοιβή της Εταιρείας  για την παροχή υπηρεσίας που αφορά στην εκμίσθωση θυρίδας θησαυροφυλακίου. 
        «Αρχική Περίοδος.» - το διάστημα μεταξύ της εγκεκριμένης από την εταιρεία αίτησης έως την υπογραφή της σύμβασης. 
        «Εγγύηση» - το ποσό που καταβάλει ο Μισθωτής προκαταβολικά και του επιστρέφεται κατά τη λήξη της μίσθωσης.                                                 
        «Ειδοποίηση» - έγγραφη επικοινωνία της Εταιρείας ή του Μισθωτή που αφορά την παρούσα Σύμβαση. 
        «Ημερομηνία έναρξης» - η ημερομηνία έναρξης της περιόδου μίσθωσης όπως ορίζεται στην Αίτηση του Μισθωτή.
        «Ημερομηνία ανανέωσης» - η ημερομηνία κατά την οποία συμφωνείται η παράταση του χρόνου μίσθωσης.                                                               
        «Πληρεξούσιος» - εξουσιοδοτημένο πρόσωπο από το Μισθωτή για πρόσβαση στη θυρίδα του. 
        «Εξουσιοδοτημένος Χρήστης» - εξουσιοδοτημένο πρόσωπο στην περίπτωση που ο Μισθωτής είναι Νομικό Πρόσωπο, για πρόσβαση στη θυρίδα του.                                                 
        «Σύμβαση» - οι παρόντες «Όροι», η Αίτηση του Μισθωτή και ο τιμοκατάλογος της Εταιρείας.
        «Τιμοκατάλογος» - ο κατάλογος με την αμοιβή της Εταιρείας αναφορικά με την υπηρεσία που αφορά στη μίσθωση θυρίδας, ο οποίος τελεί υπό περιοδική αναθεώρηση.                                                     
        «Υπηρεσία» - η υπηρεσία που αφορά στη μίσθωση θυρίδας θησαυροφυλακίου πλέον κάθε άλλης υπηρεσίας που περιλαμβάνεται στον τιμοκατάλογο. 

        3. Σύμβαση Μίσθωσης Θυρίδας Θησαυροφυλακίου «Σύμβαση».
        3.1. Η θυρίδα θησαυροφυλακίου αποτελεί περιουσιακό στοιχείο της Εταιρείας.
        3.2. Η Εταιρεία εκμισθώνει με την παρούσα στον Μισθωτή τη Θυρίδα Θησαυροφυλακίου που ευρίσκεται στο Κατάστημά της.
        3.3. Ο Μισθωτής μισθώνει το «χώρο» της θυρίδας. Ο Μισθωτής δηλώνει με την παρούσα ότι η μισθωμένη Θυρίδα εξυπηρετεί απολύτως τις ανάγκες του και είναι της απόλυτης επιλογής του.
        3.4. Οι παρόντες όροι, ήτοι οι όροι 1 έως και 21, μαζί με την αίτηση του Μισθωτή και το Παράρτημα Α, στο οποίο περιλαμβάνεται και ο τιμοκατάλογος υπηρεσιών, αποτελούν μια ενιαία ολότητα και συνιστούν την Σύμβαση Μίσθωσης Θυρίδας Θησαυροφυλακίου. 
        3.5. Η σύμβαση διέπεται από τους παρόντες όρους, η οποίοι ισχύουν καθ΄ όλη τη διάρκεια της μίσθωσης.

        4. Μίσθωμα 
        4.1. Το μίσθωμα, το ύψος του οποίου κατά την έναρξη ισχύος της παρούσας ορίζεται στο Παράρτημα Α, είναι εβδομαδιαίο, μηνιαίο, εξαμηνιαίο ή ετήσιο και καταβάλλεται προσαυξημένο κατά τον επ’ αυτού Φ.Π.Α ή όποιον άλλον φόρο, τέλος, εισφορά κ.λπ. εκάστοτε προβλέπεται, με την υπογραφή της παρούσας και σε περίπτωση ανανεώσεώς της, κατά την έναρξη της εκάστοτε νέας μισθωτικής περιόδου. Κάθε μία από τις ημερομηνίες αυτές είναι δήλη ημέρα κατά τον νόμο και τις εξ αυτού συνέπειες.
        4.2. Η καταβολή του Μισθώματος από τον Μισθωτή θα γίνεται στο λογαριασμό της Εταιρείας, όπως αυτός αναφέρεται στο Παράρτημα Α της παρούσας, και αυτή θα είναι υποχρεωμένη να εκδώσει το αντίστοιχο νόμιμο παραστατικό.

        5. Εγγύηση
        5.1 Ο Μισθωτής καταβάλλει με την υπογραφή της παρούσας, το ποσό που αναφέρεται στο Παράρτημα Α ως εγγύηση, για την πιστή  τήρηση των όρων που περιλαμβάνονται σε αυτή και που συμφωνούνται όλοι ουσιώδεις, και την εξόφληση οποιοσδήποτε οφειλής από την παρούσα σύμβαση (η οποία μπορεί να περιλαμβάνει το οφειλόμενο μίσθωμα από το Μισθωτή, τόκους καθυστέρησης καταβολής αυτού, τέλη, έξοδα, τυχόν πληρωτέα ποσά για χρεώσεις που οφείλονται για πρόσθετες υπηρεσίες που παρέχονται σε σχέση με την καθυστερημένη πληρωμή ή τη μη πληρωμή) και παραμένει στα χέρια της Εταιρείας έως τη λήξη της συμβάσεως και την παράδοση της Θυρίδας κενής περιεχομένου, μαζί με τα κλειδιά αυτής, και την Κάρτα Πρόσβασης από τον Μισθωτή, οπότε θα επιστραφεί στο Μισθωτή, εφόσον δεν συντρέχει περίπτωση παραβάσεως οποιουδήποτε όρου της παρούσης και δεν υφίσταται οφειλή του προς την Εταιρεία. Το ποσό της εγγύησης επίσης καλύπτει:
        α) Το κόστος μιας αλλαγής κλειδαριάς στην περίπτωση που ο Μισθωτής απωλέσει το ένα εκ των δύο κλειδιών που βρίσκονται στην κατοχή του.
        β) Το κόστος  μιας διάνοιξης της Θυρίδας και αντικατάστασης της κλειδαριάς στην περίπτωση που ο Μισθωτής απωλέσει και τα δύο κλειδιά που βρίσκονται στην κατοχή του.
        γ) Το κόστος μιας έκδοσης Κάρτας Πρόσβασης στην περίπτωση που ο Μισθωτής την απωλέσει ή αυτή καταστραφεί. 
        5.2. Στην περίπτωση που η εγγύηση χρησιμοποιηθεί από την Εταιρεία για να καλυφθούν κάποιες από τις ζημιές που αναφέρονται στον όρο 5.1. ανωτέρω, τότε κατά τη λήξη της σύμβασης το ποσό αυτής που θα επιστρέφεται στο Μισθωτή, θα είναι το εναπομείναν μετά την αφαίρεση των εξόδων για τις πιο πάνω ζημίες.
        5.3. Σε περίπτωση ανανεώσεως της μισθώσεως ο Μισθωτής θα καταβάλλει κάθε φορά στην Εταιρεία το ποσό που απαιτείται σύμφωνα με το Παράρτημα Α για τη συμπλήρωση της εγγυήσεως.

        6. Κλειδιά 
        6.1. Τα κλειδιά αποτελούν περιουσιακό στοιχείο της Εταιρείας.
        6.2. Για κάθε θυρίδα υπάρχουν μόνο δύο (2) όμοια κλειδιά, τα οποία παραλαμβάνει ο Μισθωτής, μετά την ολοκλήρωση της διαδικασίας ανοίγματος λογαριασμού, όπως αυτή αναλυτικά περιγράφεται στην ιστοσελίδα της εταιρείας.
        6.3. Μετά την παράδοση των κλειδιών, η Εταιρεία δεν μπορεί να ανοίξει τη θυρίδα παρά μόνο με παραβίαση αυτής. 
        6.4. Ο Μισθωτής φέρει την ευθύνη των κλειδιών του. Δεν επιτρέπεται στο Μισθωτή ή σε κάποιο τρίτο πρόσωπο να δημιουργήσει αντίγραφο των κλειδιών. Ο Μισθωτής παραμένει υπεύθυνος έναντι της Εταιρείας σε περίπτωση που ο ίδιος, ή ο πληρεξούσιος του, εάν υφίσταται, δεν έχουν τηρήσει αυτόν τον όρο.
        6.5. Με την υπογραφή της σύμβασης, ο Μισθωτής παραλαμβάνει δύο (2) όμοια κλειδιά, τα οποία έχει την υποχρέωση να διατηρεί και να φυλάττει. Σε περίπτωση απώλειας ενός ή και των δύο κλειδιών, ο Μισθωτής υποχρεούται να γνωστοποιήσει το γεγονός αυτό στην Εταιρεία και η Εταιρεία αναλαμβάνει την υποχρέωση να αλλάξει την κλειδαριά της Θυρίδας και να παραδώσει σε αυτόν τα νέα κλειδιά. 
        Το κόστος της μίας αλλαγής της κλειδαριάς και της σχετικής εργασίας, αναφέρεται στο Παράρτημα Α της παρούσας, και καλύπτεται από την εγγύηση που έχει καταβάλει ο Μισθωτής στην Εταιρεία σύμφωνα με το όρο (5) της παρούσας. Στην περίπτωση που χρειαστεί και δεύτερη αλλαγή της κλειδαριάς τότε ο Μισθωτής είναι υποχρεωμένος να καταβάλει τα έξοδα για την εργασία αυτή στην Εταιρεία. Και στις δύο ως άνω περιπτώσεις, η Εταιρεία προσκαλεί το Μισθωτή να παρασταθεί κατά τη διάρκεια των αντίστοιχων εργασιών. Μη ανταπόκριση του Μισθωτή συνεπάγεται τη μη εκτέλεση των κατά περίπτωση προαναφερθέντων εργασιών, μέχρις ότου ο Μισθωτής υποβάλλει στο Κατάστημα σχετικό αίτημα και η Εταιρεία καθορίσει νέα ημερομηνία και ώρα, κατά την οποία ο Μισθωτής θα παραστεί. Μέχρι την ολοκλήρωση των κατά περίπτωση ως άνω εργασιών, κάθε πρόσβαση στη Θυρίδα αποκλείεται, για λόγους ασφαλείας.
        6.6. Ρητά συμφωνείται ότι έως τη χρονική στιγμή που ο Μισθωτής θα γνωστοποιήσει στην Εταιρεία την απώλεια ενός ή και των δύο κλειδιών της Θυρίδας, αυτός παραμένει αποκλειστικά υπεύθυνος για το εκάστοτε περιεχόμενο της Θυρίδας και την τύχη του.
        6.7. Σε περίπτωση που το Κατάστημα της Εταιρείας κλείσει ή μεταφερθεί, αλλά και σε περίπτωση που καταργηθούν σε αυτό οι Θυρίδες Θησαυροφυλακίου, η Εταιρεία ειδοποιεί τον Μισθωτή για την τροποποίηση ή τη λύση της μισθώσεως και τον καλεί να αναλάβει άμεσα το περιεχόμενο της Θυρίδας του (στην προθεσμία που τίθεται από την Εταιρεία, η οποία δεν μπορεί να είναι μικρότερη των δύο (2) ημερών, και να το τοποθετήσει αν το επιθυμεί σε Θυρίδα άλλου Καταστήματος της Εταιρείας, την οποία θα επιλέξει και θα εκμισθώσει με δική του επιμέλεια.( η απλά θα μιλήσουμε μόνο για την περίπτωση κλεισίματος του καταστήματος οπότε και καταγγέλλεται η σύμβαση.)
        6.8. Σε περίπτωση παρελεύσεως άπρακτης της προθεσμίας της προηγούμενης παραγράφου, η Εταιρεία δικαιούται να μεταφέρει το περιεχόμενο της Θυρίδας ως έχει κλειδωμένη σε άλλο Κατάστημα με σχετική υποδομή. Αν αυτό δεν είναι δυνατό για οποιονδήποτε τεχνικό λόγο, η Εταιρεία δικαιούται να μεταφέρει το περιεχόμενο τα θυρίδας και να το τοποθετήσει σε μία Θυρίδα, ιδίου μεγέθους, εκτός εάν δεν υπάρχει ελεύθερη όμοια Θυρίδα, οπότε επιλέγεται Θυρίδα παραπλήσιου μεγέθους, στην οποία μπορεί να τοποθετηθεί το μεταφερόμενο περιεχόμενο. Το άνοιγμα της Θυρίδας, η μεταφορά του περιεχομένου της και η εγκατάστασή του σε άλλη θυρίδα γίνεται ενώπιον συμβολαιογράφου της επιλογής της Εταιρείας και ο Μισθωτής αναλαμβάνει όλο το σχετικό κόστος. Σε περίπτωση μεταβολής του μισθώματος λόγω της αλλαγής του μεγέθους της Θυρίδας, το μίσθωμα αναπροσαρμόζεται ανάλογα από την αμέσως επόμενη μισθωτική περίοδο.
        6.9. Απαγορεύεται να τοποθετούνται σε οποιαδήποτε Θυρίδα Θησαυροφυλακίου εκρηκτικές ύλες, οξέα, μολυσματικά ή δύσοσμα αντικείμενα, παράνομα αποκτηθέντα αντικείμενα ή προϊόντα εγκληματικών δραστηριοτήτων (σύμφωνα με τον Ν. 4557/2018, όπως εκάστοτε ισχύει), ή κάθε είδους υλικά, τα οποία θα μπορούσαν να επιφέρουν βλάβη σε αυτή ή σε γειτονικές Θυρίδες, ή στοιχεία που έχουν χρησιμοποιηθεί ή χρησιμοποιούνται με οποιονδήποτε τρόπο για τη διευκόλυνση της φοροδιαφυγής. Στην περίπτωση αυτή ο Μισθωτής είναι υποχρεωμένος να αποζημιώσει την Εταιρεία ή οποιονδήποτε τρίτο για τυχόν ζημιές, έξοδα, χρεώσεις και βλάβες σε περιουσιακά στοιχεία που προκύπτουν από την ενέργειά του αυτή. 
        6.10. Η εταιρεία στην περίπτωση της παρ. 6.9. δικαιούται να προβεί στην καταγγελία της σύμβασης βάσει των όσων αναφέρονται στον όρο 10 της παρούσας και να καλέσει το Μισθωτή να παραδώσει τη θυρίδα κενή περιεχομένου μαζί με τα κλειδιά και την κάρτα πρόσβασης. Σε περίπτωση μη εμφανίσεως του Μισθωτή,  η Εταιρεία δικαιούται να προβεί στη διάνοιξη της θυρίδας βάσει των όσων αναφέρονται στον όρο 11 της παρούσας. Σε αυτή την περίπτωση, ο Μισθωτής επιβαρύνεται με όλα τα σχετικά έξοδα.

        7. Πρόσβαση-Χρήση θυρίδας:
        7.1 Με το άνοιγμα του λογαριασμού, ο Μισθωτής λαμβάνει από την Εταιρεία μια κάρτα Πρόσβασης («Κάρτα Πρόσβασης»), με την οποία κάθε φορά εισέρχεται στο κατάστημα όπου βρίσκονται οι θυρίδες.
        7.2. Η Κάρτα Πρόσβασης αποτελεί ιδιοκτησία της εταιρείας. 
        7.3. Ο Μισθωτής είναι υπεύθυνος για τη φύλαξη της Κάρτα Πρόσβασης.
        7.4. Ο Μισθωτής δεν αποκτά πρόσβαση στη θυρίδα χωρίς την Κάρτα Πρόσβασης, και το κλειδί του.
        7.5. Σε περίπτωση που ο Μισθωτής απωλέσει την Κάρτα Πρόσβασης του ή αυτή για οποιοδήποτε λόγο καταστραφεί, είναι υποχρεωμένος να ενημερώσει άμεσα και χωρίς καμία καθυστέρηση την εταιρεία εγγράφως, προκειμένου αυτή να ακυρώσει την απολεσθείσα και να εκδώσει άμεσα νέα. Το κόστος έκδοσης νέας Κάρτα Πρόσβασης αναφέρεται στο Παράρτημα Α και καλύπτεται από την εγγύηση που έχει καταβάλει ο Μισθωτής στην Εταιρεία σύμφωνα με το όρο (5) της παρούσας. Στην περίπτωση που χρειαστεί και δεύτερη έκδοση της Κάρτας Πρόσβασης, τότε ο Μισθωτής είναι υποχρεωμένος να καταβάλει τα έξοδα. 
        7.6. Χρήση της Θυρίδας δικαιούται να κάνει μόνον ο Μισθωτής ή ο πληρεξούσιος αυτού ο οποίος θα έχει ρητή εντολή προς αυτό, κατά τις ημέρες και ώρες λειτουργίας του Καταστήματος, σύμφωνα με τους κανόνες ασφαλείας που η Εταιρεία θέτει. Πριν από οποιαδήποτε χρήση της Θυρίδας, ο Μισθωτής υποχρεούται να ακολουθήσει πιστά τις εκάστοτε σε ισχύ σχετικές διαδικασίες της Εταιρείας. Απαγορεύεται ρητά στο Μισθωτή οποιαδήποτε ενέργεια μπορεί να επηρεάσει τα δικαιώματα των άλλων πελατών της Εταιρείας ή να προκαλέσει ζημιά στις εγκαταστάσεις της Εταιρείας ή στην ιδιοκτησία οποιουδήποτε τρίτου. 
        7.7. Η Εταιρεία διατηρεί το δικαίωμα να αρνηθεί στο Μισθωτή ή στον Πληρεξούσιο αυτού την πρόσβαση στη θυρίδα αν αυτό έχει επιβληθεί σε αυτήν, νόμιμα από οποιαδήποτε τοπική, εθνική ή υπερεθνική αρχή (συμπεριλαμβανομένου οποιουδήποτε δικαστηρίου) ή αν κατά την εύλογη κρίση της Εταιρείας ο Μισθωτής συμπεριφέρεται με επιθετικό, ακανόνιστο, απειλητικό, άσεμνο ή αγενές τρόπο, αν βρίσκεται υπό την επήρεια αλκοόλ ή ναρκωτικών ουσιών, αν η συμπεριφορά του δημιουργεί υποψία ότι ενεργεί παράνομα, σε περίπτωση λόγων ανωτέρας βίας όπως αυτοί αναλύονται στο όρο 12.2., ή σε περίπτωση που πραγματοποιούνται βασικές εργασίες συντήρησης στο Κατάστημα της Εταιρείας.
        7.8. Η Εταιρεία διατηρεί το δικαίωμα να έχει πρόσβαση στη θυρίδα του Μισθωτή αν αυτό έχει επιβληθεί σε αυτήν, νόμιμα από οποιαδήποτε τοπική, εθνική ή υπερεθνική αρχή (συμπεριλαμβανομένου οποιουδήποτε δικαστηρίου). Σε αυτήν την περίπτωση είναι υποχρεωμένη να ενημερώσει σχετικά το Μισθωτή.
        7.9. Ο Μισθωτής μετά την πρόσβασή του στη θυρίδα είναι αποκλειστικά υπεύθυνος για την επανατοποθέτηση του κουτιού στον εσωτερικό χώρο της θυρίδας και την ασφάλιση αυτής.

        8. Διάρκεια – Ανανέωση
        8.1. Η διάρκεια της συμβάσεως αυτής αρχίζει από την ημερομηνία της υπογραφής της και λήγει την ημερομηνία που αναφέρεται σε αυτήν. Ύστερα από την ως άνω λήξη της συμβάσεως, αυτής (με την επιφύλαξη του άρθρου 10 για την καταγγελία) ο Μισθωτής πρέπει να προσέλθει στο Κατάστημα να παραλάβει το περιεχόμενο της θυρίδας του, και να παραδώσει αυτή κενή περιεχομένου μαζί με τα κλειδιά αυτής και την Κάρτα Πρόσβασης, το αργότερο μέχρι την ώρα 09:00 πρωινή της τελευταίας ημέρας ισχύος της συμβάσεως. 
        8.2. Ο Μισθωτής επίσης έχει τη δυνατότητα να ανανεώσει τη σύμβαση του για ίσο, μεγαλύτερο ή μικρότερο χρονικό διάστημα επιλέγοντας την ίδια ή διαφορετική θυρίδα. Στην περίπτωση αυτή είναι υποχρεωμένος να ειδοποιήσει εγγράφως την εταιρεία. (ότι σκοπεύει να ανανεώσει τη σύμβαση του εντός της προθεσμίας που αναφέρεται στο παράρτημα Α της παρούσας και προβλέπεται για κάθε διαφορετική διάρκεια μίσθωσης. -μπορούμε να προσθέσουμε και αυτό)
        8.3. Στην περίπτωση που ο Μισθωτής δεν εμφανιστεί στο Κατάστημα της Εταιρείας  κατά τη λήξη της σύμβασής του σύμφωνα με τον όρο 8.1., ούτε προβεί σε ανανέωση σύμφωνα με τον όρο 8.2., θεωρείται ότι η σύμβαση του ανανεώθηκε αυτοδικαίως και αορίστως για ίσο χρονικό διάστημα κάθε φορά με αυτό που αναφέρεται σ’ αυτήν. Σε αυτήν την περίπτωση το ποσό της εγγύησης καταπίπτει υπερ της εταιρείας προκειμένου να καλυφθεί το μίσθωμα και τα έξοδα της ανανεωμένης μίσθωσης. (να το δούμε αυτό!!!)
        8.4. Η εταιρεία διατηρεί το δικαίωμα κατά την απόλυτη διακριτική της ευχέρεια να μην ανανεώσει τη σύμβαση του Μισθωτή, αν αυτός αθετεί κατ’ επανάληψη κάποιον από τους όρους της παρούσας σύμβασης και δεν εκπληρώνει τις υποχρεώσεις του προς την Εταιρεία, ή ο Μισθωτής δεν προσκομίζει τα απαραίτητα επικαιροποιημένα έγγραφα για την ταυτοποίησή του σύμφωνα με τον όρο 19 της παρούσας, ή επισυμβεί ένα από τα γεγονότα που αναφέρονται στον όρο 7.7 της παρούσας σύμβασης.

        9. Πληρεξουσιότητα
        9.1. Ο Μισθωτής έχει δικαίωμα να διορίζει πληρεξουσίους με ρητή εντολή, ο οποίος έχει πρόσβαση στη Θυρίδα κατά τον ίδιο τρόπο και με τους ίδιους όρους με αυτόν και μπορούν να κάνουν χρήση αυτής ανεξάρτητα ή και μαζί.
        9.2. Η πληρεξουσιότητα πρέπει να είναι ειδική και παρέχεται είτε με ιδιωτικό έγγραφο, το οποίο φέρει βέβαιη χρονολογία και υπογράφεται από το Μισθωτή και από τον πληρεξούσιό του, είτε με συμβολαιογραφικό έγγραφο, το οποίο υποβάλλεται στην Εταιρεία, ελέγχεται από το νομικό της τμήμα και επισυνάπτεται στην παρούσα.
        9.3. Το κατά την προηγούμενη παράγραφο ιδιωτικό έγγραφο ή πληρεξούσιο ισχύει έως την ημερομηνία που αναγράφεται σε αυτό ή σε κάθε περίπτωση έως την ανάκλησή του. Η ισχύς του πληρεξουσίου λήγει αυτοδικαίως με τον θάνατο του Μισθωτή, ακόμη και εάν έχει ρητά συμφωνηθεί το αντίθετο. Ο πληρεξούσιος ευθύνεται έναντι της Εταιρείας και των φορολογικών ή άλλων αρχών για οποιαδήποτε χρήση της Θυρίδας μετά τον θάνατο του Μισθωτή.
        9.4. Αντικατάσταση του πληρεξουσίου μπορεί να γίνει οποτεδήποτε κατά τα αναφερόμενα στην παρ. 9.2. ανωτέρω, αφού προηγουμένως ο Μισθωτής ανακαλέσει το σε ισχύ ιδιωτικό έγγραφο ή πληρεξούσιο, κατά αναφερόμενα στην επόμενη παρ. 9.5.
        9.5. Ανάκληση της ισχύος πληρεξουσίου ή του ιδιωτικού εγγράφου μπορεί να γίνει οποτεδήποτε από τον Μισθωτή είτε με συμβολαιογραφικό έγγραφο για την ανάκληση αυτού, είτε με ιδιωτικό έγγραφο βέβαιης χρονολογίας που να αναφέρει την ανάκληση του προηγούμενου, και επισυνάπτεται στην παρούσα.
        9.6. Ο Μισθωτής δηλώνει ανέκκλητα με την παρούσα, ότι παραιτείται από κάθε ένσταση που αφορά την πλαστογράφηση της υπογραφής του, τη νόθευση του εγγράφου της χορηγηθείσας πληρεξουσιότητας ή υπέρβαση των ορίων της, που ο ίδιος παρείχε στον πληρεξούσιο.
        9.7. Σε περίπτωση απώλειας του κλειδιού ή των κλειδιών ή της Κάρτας Πρόσβασης από τον πληρεξούσιο, η Εταιρεία ουδεμία ευθύνη φέρει, έως τη γνωστοποίησή της σε αυτή, κατά τα αναφερόμενα στους όρους 6.5. και 6.6. πιο πάνω, που εφαρμόζονται όμοια.
        9.8. Σε κάθε περίπτωση χρήσεως της Θυρίδας από τους εκάστοτε πληρεξούσιους του Μισθωτή, η Εταιρεία δικαιούται να ζητά από αυτούς να επιβεβαιώνουν, ως προϋπόθεση για τη χρήση της, τη συνδρομή των προϋποθέσεων για τη νόμιμη χρήση της Θυρίδας και αυτοί υποχρεούνται να ανταποκρίνονται με ειλικρίνεια και πληρότητα, ευθυνόμενοι και αυτοί προσωπικά προς τούτο.
        9.9 Η Εταιρεία υποχρεούται βάσει του όρου 19 της παρούσας να ακολουθήσει όλες τις διαδικασίες ταυτοποίησης του Πληρεξουσίου, πριν από τον διορισμό του από το Μισθωτή. Σε περίπτωση που δεν είναι δυνατή η ταυτοποίηση του Πληρεξουσίου από την Εταιρεία, αυτή δύναται να απορρίψει το διορισμό του από το Μισθωτή.
        9.10. Η εταιρεία διατηρεί το δικαίωμα ζητήσει από το Μισθωτή να ανακαλέσει άμεσα τον Πληρεξούσιό του στην περίπτωση που αυτός δεν συμμορφώνεται με τους όρους της παρούσας σύμβασης και δεν εκπληρώνει τις υποχρεώσεις του, δεν προσκομίζει τα απαραίτητα επικαιροποιημένα έγγραφα για την ταυτοποίησή του σύμφωνα με τον όρο 19, ή επισυμβεί ένα από τα γεγονότα του όρου 7.7 της παρούσας. Σε αυτήν την περίπτωση ο Μισθωτής δύναται να διορίσει νέο πληρεξούσιο.

        10. Λήξη - Καταγγελία Μισθώσεως
        10.1. Κατά την ημέρα λήξεως της μισθώσεως, ο Μισθωτής υποχρεούται να εκκενώσει τη Θυρίδα και να παραδώσει τα κλειδιά αυτής και την Κάρτα Πρόσβασης στην Εταιρεία.
        10.2. Σε περίπτωση υπερημερίας του Μισθωτή στην καταβολή του μισθώματος, ή παραβάσεως εκ μέρους του Μισθωτή οποιουδήποτε από τους όρους της συμβάσεως αυτής, που όλοι συμφωνούνται ουσιώδεις, ή παραβάσεως του νόμου ή και των διατάξεων των Εποπτικών Αρχών, η Εταιρεία δικαιούται να καταγγείλει τη σύμβαση αυτή με έγγραφο που κοινοποιείται στην κατά τον όρο 14 ταχυδρομική διεύθυνση που έχει δηλώσει ο Μισθωτής. Με το ίδιο έγγραφο η Εταιρεία καλεί τον Μισθωτή να παραδώσει τη Θυρίδα σε αυτήν κενή περιεχομένου, μαζί με τα κλειδιά αυτής και την Κάρτα Πρόσβασης.
        10.3. Σε οποιαδήποτε περίπτωση καταγγελίας της συμβάσεως αυτής, κατά τα προαναφερόμενα, ο Μισθωτής υποχρεούται σε άμεση παράδοση της Θυρίδας κενής, των κλειδιών της και της Κάρτας Πρόσβασης και καταπίπτει υπέρ της Εταιρείας η εγγύηση που αυτός κατέβαλε στην Εταιρεία κατ’ εφαρμογή του όρου 5 της παρούσας. 
        10.4. Ο Μισθωτής δικαιούται να καταγγείλει την παρούσα γραπτώς με έγγραφο, εφόσον παραδώσει τη Θυρίδα κενή περιεχομένου μαζί με την Κάρτα Πρόσβασης και τα κλειδιά της στο ως άνω Κατάστημα της Εταιρείας, όπου διατηρείται η Θυρίδα και εξοφλήσει το τυχόν οφειλόμενο από αυτόν μίσθωμα. Στην περίπτωση που αρνηθεί να εξοφλήσει το οφειλόμενο από αυτόν τίμημα, τότε καταπίπτει υπερ της Εταιρείας η εγγύηση που αυτός κατέβαλε κατά τη σύναψη της σύμβασης.

        11. Άνοιγμα Θυρίδας
        11.1. Σε περίπτωση καταγγελίας της παρούσας από την Εταιρεία και μη εμφανίσεως του Μισθωτή, σύμφωνα με τη σχετική πρόσκληση της Εταιρείας για την εκκένωση της Θυρίδας κατά τον όρο 10.2. πιο πάνω, η Εταιρεία δικαιούται, και ύστερα από παροχή άδειας από το καθ’ ύλην και κατά τόπο αρμόδιο Δικαστήριο, να διανοίξει τη Θυρίδα και να προβεί σε δημόσια κατάθεση του περιεχομένου της, το οποίο εν συνεχεία θα τίθεται στη διάθεση του Μισθωτή, σύμφωνα με τα ειδικώς οριζόμενα στον νόμο. Το ως άνω περιεχόμενο ο Μισθωτής θα δικαιούται να αναλάβει ύστερα από την εξόφληση κάθε οφειλόμενου προς την Εταιρεία ποσού, συμπεριλαμβανομένων των εξόδων για τη διάνοιξη της Θυρίδας, της απογραφής, των δικαστικών ή και άλλων σχετικών εξόδων.
        11.2. Σε περίπτωση θανάτου του Μισθωτή, το άνοιγμα της Θυρίδας θα πραγματοποιηθεί από τους νόμιμους κληρονόμους του, ύστερα από την έκδοση και επίδοση στην Εταιρεία του σχετικού κληρονομητηρίου, σύμφωνα με τα εκάστοτε σχετικά οριζόμενα στον νόμο.

        12. Ευθύνη της Εταιρείας
        12.1. Η Εταιρεία είναι υποχρεωμένη να πληροί όλους τους κανόνες ασφαλείας, σύμφωνα με τον νόμο, και να λαμβάνει όλα τα προσήκοντα, σύμφωνα με τον νόμο, μέτρα για τη φύλαξη των Θυρίδων του Θησαυροφυλακίου της. Η Εταιρεία δεν καταγράφει το περιεχόμενο της Θυρίδας, το οποίο δεν δικαιούται να γνωρίζει, (με την επιφύλαξη του όρου 11 και του όρου 7.8), ενώ ο Μισθωτής μπορεί οποτεδήποτε να μεταβάλει το περιεχόμενό της, η αξία του οποίου παραμένει άγνωστη και ανέλεγκτη από την Εταιρεία. Κατόπιν αυτών, ρητά συμφωνείται με την παρούσα ότι η Εταιρεία ουδεμία απολύτως ευθύνη φέρει για το οποιοδήποτε εκάστοτε περιεχόμενο της Θυρίδας, σε περίπτωση βλάβης, καταστροφής ή απώλειας αυτού, ολικά ή μερικά. Η Εταιρεία ασφαλίζει το περιεχόμενο της Θυρίδας για οποιονδήποτε κίνδυνο, σύμφωνα με τα όσα αναφέρονται στον όρο 15 της παρούσας και ο Μισθωτής δεν δικαιούται να ζητήσει αποζημίωση για κανένα λόγο σε σχέση με τη μισθωμένη Θυρίδα και το περιεχόμενό της.
        12.2. Η εταιρεία δεν ευθύνεται στην περίπτωση που για λόγους ανωτέρας βίας (ενδεικτικά αναφερομένων απεργιών, πανδημιών, δυσμενών καιρικών συνθηκών, κυβερνητικών εντολών, εντολών Ρυθμιστικής Αρχής, υποχρέωση συμμόρφωσης με οποιονδήποτε νόμο, κανονισμό, οδηγία, ή δικαστική εντολή, πυρκαγιά, πλημμύρα, γενική διακοπή ρεύματος, βλάβη μηχανημάτων και εγκαταστάσεων, τρομοκρατικές ενέργειες, προειδοποιήσεις αστυνομίας κλπ) καθυστερεί ή καθίσταται αδύνατη η εκπλήρωση των υποχρεώσεών της προς το Μισθωτή. 
        13. Νομικά Πρόσωπα
        13.1 Στην περίπτωση που ο Μισθωτής είναι νομικό πρόσωπο είναι υποχρεωμένος κατά την υποβολή της αίτησης προς την Εταιρεία και πριν το άνοιγμα του λογαριασμού του να προσκομίσει τα απαραίτητα δικαιολογητικά έγγραφα που το νομιμοποιούν (ενδεικτικά και όχι περιοριστικά αναφερομένων έγγραφα για τα πρόσωπα που είναι εξουσιοδοτημένα να ενεργούν στο όνομα και για λογαριασμό του νομικού προσώπου και να το δεσμεύουν νόμιμα, έγγραφα για τους πραγματικούς δικαιούχους κλπ). Μόλις το Νομικό Πρόσωπο νομιμοποιηθεί από την Εταιρεία μπορεί να προχωρήσει στο άνοιγμα του λογαριασμού προκειμένου να μισθώσει τη/τις θυρίδα/ες που επιθυμεί. 
        13.2. Στην περίπτωση που το νομικό πρόσωπο δεν προσκομίσει τα απαραίτητα έγγραφα που το νομιμοποιούν ή στην περίπτωση που από τα έγγραφα που προσκομίζει δεν είναι δυνατή η νομιμοποίηση του, τότε η Εταιρεία δικαιούται αρχικά να ζητήσει από το νομικό πρόσωπο επιπλέον έγγραφα κι αν αυτά δεν προσκομιστούν, τότε η Εταιρεία απορρίπτει την αίτηση του Νομικού Προσώπου.
        13.3. Το Νομικό Πρόσωπο-Μισθωτής μπορεί να αποκτήσει πρόσβαση στη θυρίδα μόνο μέσω ενός Εξουσιοδοτημένου Χρήστη. (εδώ μπορούμε να πούμε ή μέσω του νόμιμου εκπροσώπου του αλλά αυτό θα ήταν θέμα για πχ στις ανώνυμες έχουμε ολόκληρο διοικητικό συμβούλιο)
        13.4. Η εξουσιοδότηση στον Χρήστη της θυρίδας δίνεται από το Νομικό Πρόσωπο-Μισθωτή, γραπτώς με ειδική προς τούτο εντολή είτε με Πρακτικό του Αρμοδίου Οργάνου του Νομικού Προσώπου-Μισθωτή ή με Απόφαση των εταίρων ανάλογα με τη μορφή του κάθε νομικού προσώπου. Η  πληρεξουσιότητα αυτή θα πρέπει να ισχύει καθ΄ όλη τη διάρκεια της σύμβασης.
        13.5. Ο Εξουσιοδοτημένος Χρήστης αποδέχεται όλους τους όρους της παρούσας Μίσθωσης και δεσμεύεται από αυτούς. Είναι επίσης υπεύθυνος για την ορθή και κατάλληλη χρήση των θυρίδων. 
        13.6. Ο Εξουσιοδοτημένος Χρήστης παραλαμβάνει τα κλειδιά και την κάρτα πρόσβασης από την Εταιρεία.
        13.7. Αντικατάσταση του Εξουσιοδοτημένου Χρήστη μπορεί να γίνει οποτεδήποτε, αφού προηγουμένως το Νομικό Πρόσωπο- Μισθωτής ανακαλέσει την σε ισχύ πληρεξουσιότητα, και διορίσει νέο χρήστη με νεότερο έγγραφο, όπως αναφέρεται στον όρο 13.3.
        13.8. Στην περίπτωση που το Νομικό Πρόσωπο-Μισθωτής δεν ενημερώσει την εταιρεία για την αλλαγή του εξουσιοδοτημένου χρήστη, τότε η Εταιρεία δύναται να μην επιτρέψει την πρόσβαση του χρήστη στη θυρίδα.
        13.9. Η εταιρεία στην περίπτωση που ο Μισθωτής είναι νομικό πρόσωπο δύναται, πέραν των όσων αναφέρονται στον όρο 10 της παρούσας, να καταγγείλει την παρούσα σύμβαση και στην περίπτωση που το Νομικό Πρόσωπο πτωχεύσει, τεθεί υπό αναγκαστική διαχείριση και γενικώς πληγεί η φερεγγυότητά του. Στην περίπτωση καταγγελίας, κατά τα προαναφερόμενα ισχύουν όλα όσα προβλέπονται στον όρο 10 της παρούσας για την καταγγελία.

        14. Γνωστοποιήσεις - Ανακοινώσεις
        14.1. Κάθε κοινοποίηση εκ μέρους της Εταιρείας προς τον Μισθωτή που αφορά την παρούσα θα γίνεται εγγράφως στην ταχυδρομική διεύθυνση που ο Μισθωτής έχει δηλώσει στο προοίμιο της παρούσας, είτε στη διεύθυνση του αντικλήτου του, που έχει διορίσει με ειδικό Έντυπο προς την Εταιρεία ή με ειδικό συμβολαιογραφικό έγγραφο που επισυνάπτεται στην παρούσα, είτε στην ηλεκτρονική του διεύθυνση που αυτός θα έχει δηλώσει στην αίτηση του προς την Εταιρεία, με την προϋπόθεση της συναίνεση του να ενημερώνεται μέσω μηνυμάτων ηλεκτρονικού ταχυδρομείου. Σε οποιαδήποτε περίπτωση διορισμού πληρεξουσίου (όρος 9 ανωτέρω), ο πληρεξούσιος είναι αυτοδικαίως και αντίκλητος του Μισθωτή.
        14.2. Ο Μισθωτής οφείλει να γνωστοποιεί εγγράφως κάθε αλλαγή της ταχυδρομικής διευθύνσεώς του ή οποιουδήποτε άλλου στοιχείου ταυτοποίησής του προς την Εταιρεία. Νόμιμη διεύθυνση του Μισθωτή για τη νόμιμη επίδοση ή κοινοποίηση ή αποστολή προς αυτόν οποιουδήποτε εγγράφου και για τις εντεύθεν νόμιμες συνέπειες είναι η εκάστοτε τελευταία δηλωθείσα από αυτόν. Η διάταξη αυτή εφαρμόζεται ανάλογα και στην περίπτωση αντικλήτου. 

        15. Ασφάλιση
        Η Εταιρεία έχει καταρτίσει με αναγνωρισμένη ασφαλιστική εταιρία ασφαλιστήριο συμβόλαιο αστικής ευθύνης προς κάλυψη της ευθύνης της, που απορρέει από την παρούσα σύμβαση και μέχρι του ποσού των Ευρώ ………. ανά ζημιογόνο γεγονός. Το ασφαλιστήριο συμβόλαιο θα παραμείνει σε ισχύ καθ’ όλη τη διάρκεια ισχύος της παρούσας σύμβασης. (Τι θα ισχύει εδώ?)

        16. Εμπιστευτικότητα
        16.1. Η Εταιρεία δεσμεύεται και υποχρεούται να τηρεί εμπιστευτικές όλες τις πληροφορίες που περιέρχονται σε γνώση αυτής ή του Προσωπικού  της σε σχέση με τον Μισθωτή. Η υποχρέωση τήρησης εμπιστευτικών των πληροφοριών που περιέρχονται σε γνώση της Εταιρείας ως αποτέλεσμα της παρούσας σύμβασης εκτείνεται και μετά την για οιοδήποτε λόγο λήξη ή λύση του παρόντος, με την επιφύλαξη του όρου 17 περί προστασίας προσωπικών δεδομένων. 
        16.2. Η Εταιρεία θα προβεί σε κάθε απαραίτητη ενέργεια ώστε η υποχρέωση αυτή να εκτείνεται και στο Προσωπικό της, το οποίο θα δεσμεύεται να τηρεί εμπιστευτικές όλες τις πληροφορίες που περιέρχονται σε γνώση του κατά διάρκεια της παρούσας σύμβασης.

        17. Συμμόρφωση με τον κανονισμό Προσωπικών Δεδομένων 
        17.1. Για τους σκοπούς εκτέλεσης της παρούσας σύμβασης και στο πλαίσιο αυτής, η Εταιρεία, προβαίνει στη συλλογή, τήρηση και επεξεργασία δεδομένων προσωπικού χαρακτήρα, σύμφωνα με το εκάστοτε ισχύον Ευρωπαϊκό, εθνικό νομοθετικό και κανονιστικό πλαίσιο.
        17.2. Ο Μισθωτής ενημερώθηκε από την Εταιρεία κατά τρόπο σαφή, κατανοητό και ορισμένο για το σκοπό της επεξεργασίας των δεδομένων του, τους αποδέκτες των δεδομένων του, και τελεί εν γνώσει των δικαιωμάτων του. 
        17.3. Τα υπό επεξεργασία προσωπικά δεδομένα του Μισθωτή αφορούν και εξυπηρετούν την παρούσα σχέση είναι δε αναγκαία και κατάλληλα για την ομαλή και απρόσκοπτη εκτέλεση των εκατέρωθεν υποχρεώσεων των μερών καθώς και για την εξυπηρέτηση όλων των μεταξύ τους σχέσεων.
        17.4. Τα στοιχεία που έχουν δηλωθεί μέχρι σήμερα από το Μισθωτή, καθώς και όποια αλλαγή σε αυτά ή / και όποια δηλωθούν στο μέλλον, τηρούνται σε ειδικό αρχείο από την Εταιρεία για την διασφάλιση της μεταξύ τους σύμβασης, για όσο χρόνο διαρκεί αυτή και μετά το τέλος της, σύμφωνα µε τα όσα ισχύουν στο νομικό και κανονιστικό πλαίσιο.
        17.5. Η Εταιρεία δηλώνει ότι τα πρόσωπα που είναι εξουσιοδοτημένα να επεξεργάζονται δεδομένα προσωπικού χαρακτήρα έχουν αναλάβει δέσμευση τήρησης εμπιστευτικότητας. 
        17.6. Η Εταιρεία δηλώνει ρητά ότι έχει λάβει και θα διατηρεί συνεχώς σε ισχύ και λειτουργία όλα τα απαραίτητα μέτρα για την ασφάλεια και την ακεραιότητα των προσωπικών δεδομένων που θα επεξεργαστεί για λογαριασμό του Μισθωτή.  
        17.7. Για τη συλλογή, τήρηση και εν γένει επεξεργασία προσωπικών δεδομένων του Μισθωτή, ισχύουν τα αναφερόμενα στη Δήλωση Προστασίας προσωπικών δεδομένων, η οποία είναι διαθέσιμη στο Κατάστημα της Εταιρείας και στην ιστοσελίδα αυτής, www.safetybox.gr.

        18. Ιστοσελίδα και e-mail
        18.1 Ο Ιστοσελίδα της Εταιρείας είναι  η www.safetybox.gr. ("Ιστότοπος").
        18.2 Η εταιρεία δεν χρησιμοποιεί σύνδεση ή πλαισίωση στον ιστότοπό της και δεν είναι υπεύθυνη για το περιεχόμενο, τις πολιτικές ή τις υπηρεσίες οποιωνδήποτε άλλων προσώπων ή ιστότοπων που συνδέονται ή είναι προσβάσιμοι μέσω της Ιστοσελίδας της.
        18.3 Η χρήση της Ιστοσελίδας της Εταιρείας υπόκειται στους όρους και προϋποθέσεις της Ιστοσελίδας όπως αυτοί δημοσιεύονται.
        18.4 Οποιαδήποτε επικοινωνία της Εταιρείας με το Μισθωτή μέσω ηλεκτρονικού ταχυδρομείου (e-mail) θα γίνεται μόνο από εξουσιοδοτημένο χρήστη ηλεκτρονικού ταχυδρομείου της Εταιρείας και θα φέρει τη διεύθυνση ……………… Στην περίπτωση που ο Μισθωτής λάβει μήνυμα ηλεκτρονικού ταχυδρομείου από άλλη διεύθυνση, είναι υποχρεωμένος να ενημερώσει άμεσα γραπτώς την Εταιρεία και να μην απαντήσει στο εν λόγω μήνυμα.

        19. Ταυτοποίηση Μισθωτή
        19.1. Η Εταιρεία έχει συγκεκριμένες υποχρεώσεις συμμόρφωσης που απορρέουν από τον ν. 4557/2018 όπως εκάστοτε ισχύει, και αφορούν την πρόληψη -καταστολή της νομιμοποίησης εσόδων από εγκληματικές δραστηριότητες, βάσει των οποίων οφείλει να ακολουθεί συγκεκριμένη Πολιτική αποδοχής του εκάστοτε Μισθωτή. Η Πολιτική αυτή αποδοχής συνίσταται στην κάθε φορά εξακρίβωση της ταυτότητάς του Μισθωτή βάσει πρωτότυπων προσωπικών του εγγράφων, ακολουθώντας παράλληλα και διαδικασίες επικαιροποίησης αυτών. 
        19.2. Στην περίπτωση που ο Μισθωτής είναι φυσικό πρόσωπο, η Εταιρεία δύναται να του ζητά είτε πριν την υπογραφή της παρούσας μίσθωσης, είτε κατά την έναρξη είτε κατά τη διάρκεια αυτής, στοιχεία ή πληροφορίες που κρίνονται απαραίτητα όπως ενδεικτικά και όχι περιοριστικά αναφερομένων: α) Δελτίο Αστυνομικής Ταυτότητας ή Διαβατήριο, β) έγγραφο που πιστοποιεί τη διεύθυνση κατοικίας του, γ) ειδικό έγγραφο που πιστοποιεί τον Αριθμό Φορολογικού Μητρώου του, δ) τηλέφωνο επικοινωνίας ε) επαγγελματική ιδιότητα, και ο Μισθωτής οφείλει να τα προσκομίζει άμεσα και χωρίς καμία καθυστέρηση.
        19.3. Στην περίπτωση που ο Μισθωτής είναι νομικό πρόσωπο, η Εταιρεία δύναται να του ζητά είτε πριν την υπογραφή της παρούσας μίσθωσης, είτε κατά την έναρξη είτε κατά τη διάρκεια αυτής, στοιχεία ή πληροφορίες που κρίνονται απαραίτητα όπως ενδεικτικά και όχι περιοριστικά αναφερομένων: α) νομιμοποιητικά έγγραφα, β) έγγραφα για τα πρόσωπα που είναι εξουσιοδοτημένα να ενεργούν στο όνομα και για λογαριασμό του νομικού προσώπου και να το δεσμεύουν νόμιμα, γ)έγγραφα για τους πραγματικούς δικαιούχους, δ) αντίγραφο του καταστατικού της εταιρείας ε) πιστοποιητικό ΓΕ.Μ.Η. και ο Μισθωτής-νομικό πρόσωπο οφείλει να τα προσκομίζει άμεσα και χωρίς καμία καθυστέρηση.
        19.4. Στην περίπτωση που σύμφωνα με τα ανωτέρω, ο Μισθωτής είτε είναι φυσικό, είτε είναι νομικό πρόσωπο, δεν προσκομίσει τα έγγραφα που του έχουν ζητηθεί από την Εταιρεία, προκειμένου να γίνει η ταυτοποίησή του από αυτήν, ή να προχωρήσει η διαδικασία επικαιροποίησης των αυτών εγγράφων, τότε η Εταιρεία δύναται να απορρίψει το αίτημα του Μισθωτή για μίσθωση θυρίδας θησαυροφυλακίου, ή να μην δεχτεί να ανανεώσει τη σύμβαση του. 

        20. Γενικοί όροι:
        20.1. Όλοι οι όροι της παρούσας είναι ουσιώδεις και κάθε παράβασή τους θα θεωρείται σοβαρός λόγος καταγγελίας αυτής, σύμφωνα με τα όσα ορίζονται στον όρο 10 της παρούσας.
        20.2. Η Εταιρεία δύναται να τροποποιήσει τους όρους της σύμβασης προκειμένου να συμμορφωθεί με τους εκάστοτε Νόμους, Κανονισμούς Οδηγίες, δικαστικές αποφάσεις, κυβερνητικές εντολές, ή για να διορθώσει σφάλματα, παραλείψεις, ανακρίβειες ή ασάφειες που έχουν ως αποτέλεσμα η σύμβαση να μην είναι λειτουργική για αμφότερα τα μέρη, ή για άλλους λόγους που δεν μπορούσαν να προβλεφθούν. Στην περίπτωση αυτή, η Εταιρεία είναι υποχρεωμένη να ειδοποιήσει εγγράφως το Μισθωτή, είτε αποστέλλοντας επιστολή στη διεύθυνση που έχει δηλωθεί από αυτόν ή αποστέλλοντας του μήνυμα ηλεκτρονικού ταχυδρομείου στην ηλεκτρονική διεύθυνση που έχει δηλωθεί από αυτόν στην περίπτωση που αυτός έχει συναινέσει να λαμβάνει ειδοποιήσεις μέσω μηνύματος ηλεκτρονικού ταχυδρομείου (e-mail). Η σύμβαση θα βρίσκεται αναρτημένη στην Ιστοσελίδα της Εταιρείας, με όλες τις κάθε φορά τροποποιήσεις αν υπάρχουν, από όπου ο Μισθωτής μπορεί να εκτυπώσει ένα αντίγραφο για το αρχείο του. (να δούμε εδώ αν θα υπάρχει χρόνος ενημέρωσης και αν θα του δίνεται δικαίωμα καταγγελίας αν δεν συμφωνεί που είναι και το ορθό-Αν αφήσουμε μόνο την πρώτη περίπτωση δηλ. συμμόρφωση σε νόμους κλπ, τότε απλά κάνουμε έγγραφη ενημέρωση σε όλους χωρίς αν τους δίνουμε δικαίωμα καταγγελίας)
        20.3. Για τους Μισθωτές που έχουν ειδική σχέση με την Εταιρεία, ισχύουν οι ειδικότεροι όροι και συμφωνίες, όπως αυτοί προβλέπονται κάθε φορά από την Εταιρεία.
        20.4. Σε περίπτωση που κάποιος από τους όρους της παρούσας σύμβασης κριθεί άκυρος οι λοιποί εναπομένοντες όροι της παραμένουν σε ισχύ, ως εάν ο άκυρος όρος να μην είχε ποτέ συμπεριληφθεί στη σύμβαση αυτή.

        21. Εφαρμοστέο δίκαιο- Δωσιδικία
        Η παρούσα σύμβαση διέπεται από το Ελληνικό δίκαιο. Για κάθε διαφορά ή διαφωνία σχετικά με της παρούσα σύμβαση θα γίνεται προσπάθεια συμβιβαστικής επίλυσης μεταξύ των συμβαλλομένων. Εφόσον δεν καταστεί δυνατή η συμβιβαστική επίλυση κάθε διαφορά θα επιλύεται από τα αρμόδια Δικαστήρια των Αθηνών.

        Σε πίστωση των πιο πάνω συντάχθηκε η παρούσα σε δύο (2) όμοια αντίγραφα και, αφού διαβάσθηκε, υπογράφεται όπως ακολουθεί από τους συμβαλλομένους, έκαστος δε εξ αυτών έλαβε από ένα.
    has_divider: true
    actions:
      - label: Λήψη Σύμβασης
        url: #
        style: primary
seo:
  title: Terms & Conditions
  description: This is the terms & conditions page
  extra:
    - name: 'og:type'
      value: website
      keyName: property
    - name: 'og:title'
      value: Who We Are
      keyName: property
    - name: 'og:description'
      value: This is the terms & conditions page
      keyName: property
    - name: 'og:image'
      value: images/1.png
      keyName: property
      relativeUrl: true
    - name: 'twitter:card'
      value: summary_large_image
    - name: 'twitter:title'
      value: This is the terms & conditions page
    - name: 'twitter:description'
      value: This is the terms & conditions page
    - name: 'twitter:image'
      value: images/1.png
      relativeUrl: true
template: advanced
---
